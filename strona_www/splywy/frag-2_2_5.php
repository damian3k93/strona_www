<h1>Łyna jest szlakiem dla kajakarzy</h1> nie stroniących od niewielkich trudności i wysiłku, ale ceniących mały ruch i spokój.
Łyna pozbawiona jest praktycznie bazy noclegowej i noclegi siłą rzeczy możliwe tylko w namiotach. Niesie to za sobą jednak jedną zasadniczą zaletę - na takich szlakach zwykle nie ma tłoku i często płynąć można bez niechcianego nadmiaru towarzystwa.
Do tego Łyna, będąc stosunkowo łatwym i bezpiecznym szlakiem, pozwala na wypoczynek i pełen relaks w trakcie spływu.
Krótka charakterystyka spływu szlakiem rzeki Łyny
Spływ szlakiem kajakowym rzeki Łyny, to około 160 km lub 130 km (przy starcie w okolicach Olsztyna) do przepłynięcia jedną z najdłuższych rzek Warmii i Mazur.
Na pokonanie całej Łyny potrzebujemy około 6-8 dni.
Noclegi należy planować niestety głównie w namiotach z powodu braku wystarczającej bazy noclegowej innej niż pola namiotowe. Wielu zaprawionych w spływach kajakarzy uważa tę akurat "wadę" za zaletę, gdyż eliminuje ona masowy ruch kajakowy ze szlaku.
Spływ Łyną prowadzi po zmiennej i urozmaiconej rzece, uzupełnionej kilkoma, stosunkowo niewielkimi jeziorami.
Płyniemy początkowo rzeką wartką, prawie górską, płynącą po kamieniach, w głębokich jarach z kłodami drzew i głazami w nurcie. Swój górski charakter, Łyna wykazuje szczególnie na dwóch długich przełomach – pomiędzy jeziorem Ustrych, a wsią Ruś oraz na terenie lasu miejskiego w Olsztynie.
Poniżej Łyna jest już spokojną i łagodną rzeką nizinną, płynącą w otoczeniu podmokłych łąk i leśnych pagórków, wpadającą co jakiś czas do śródleśnych jezior.
Płynąc szlakiem rzeki Łyny, możemy zwiedzić po drodze Olsztyn, Dobre Miasto, Lidzbark Warmiński, Bartoszyce i Sępopol, czyli miasta przez które przepływa Łyna.
Stopień trudności spływu Łyną
<h3>Spływ szlakiem rzeki Łyny jest spływem stosunkowo łatwym i bezpiecznym.</h3>
Trudności, szczególnie dla mniej doświadczonych kajakarzy, mogą sprawiać przełomy w górnych odcinkach szlaku oraz liczne przenoski kajaków, głównie przy elektrowniach wodnych.
Mijane po drodze jeziora nie należą do wielkich i nie niosą zagrożeń dla pokonujących je kajakarzy.
Niezależnie od utrudnień, na spływ szlakiem rzeki Łyny, mogą się wybrać nawet kajakarze z niewielkim doświadczeniem, grupy szkolne i grupy firmowe.
Grupom szkolnym i firmowym powinni w trakcie spływu rzeką Łyną towarzyszyć ratownicy i przewodnicy.
