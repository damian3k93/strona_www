<h1>Dajna, to bardzo dobra propozycja dla każdego,</h1> kto nie boi się odrobiny trudu i braku "wygód" po drodze i chce popłynąć szlakiem mało uczęszczanym, mało zagospodarowanym i surowym pod względem "turystycznego wyposażenia" , a w wielu przypadkach, po prostu nieprzygotowanym i niedostosowanym do potrzeb ruchu kajakowego, ale jednocześnie pięknym, malowniczym i ciekawym.
Dajna, to liczne i często dość wymagające jeziora z różnorodną linią brzegową, z łączącymi je odcinkami rzecznymi o różnorodnym charakterze - od szerokich i rozlanych - do wypłyconych, z wartkim nurtem, kamieniami i licznymi przeszkodami do pokonania w postaci spiętrzeń przy elektrowniach i często niespławnych lub trudnych do przepłynięcia mostach.
Brak wystarczającego wyposażenia w infrastrukturę turystyczną i dość duża liczba utrudnień po drodze, powodują, że tylko niewielka liczba kajakarzy wybiera Dajnę na swój spływ.
Jest to jednak jednocześnie poważny argument dla pozostałych kajakarzy, dla których duża ilość przeszkód i mały ruch kajakowy, decydują o wyborze i do nich w szczególności, kierujemy zaproszenie na spływy kajakowe szlakiem Dajny.
Krótka charakterystyka spływu szlakiem rzeki Dajny
Spływ Dajną można rozpocząć od jeziora Wągiel w okolicach Piecek.
Ze względu jednak na liczne, trudne i bardzo uciążliwe przeszkody na rzece łączącej jezioro Wągiel z Jeziorem Wierzbowskim, w praktyce spływ ten rozpoczynamy na Jeziorze Wierzbowskim, a kończymy na jeziorze Dejnowo, w okolicy miejscowości Święta Lipka - w pobliżu barokowej świątyni z położonym przy niej klasztornym kompleksem.
Dajnę, na wspomnianym odcinku, można przepłynąć nawet w jeden dzień, ale z zachowaniem bardzo intensywnego tempa.
Lepiej jednak rozłożyć wysiłek na dwa dni spływu o zdecydowanie bardziej relaksowym charakterze.
Biwakować można na brzegach licznych mijanych jezior.
W większości będą to jeszcze miejsca mało przystosowane do standardów charakterystycznych dla pól namiotowych, ale sytuacja powinna się stopniowo poprawiać i w niedługim czasie powinno powstać kilka pól pozwalających na noclegi w odpowiednim standardzie i z odpowiednimi zabezpieczeniami "środowiskowymi'.
Należy pamiętać o utrudnieniach, które napotka każdy uczestnik spływu szlakiem Dajny w postaci licznych przenosek kajaków na płytkich i poprzecinanych spiętrzającymi jazami przy elektrowniach wodnych, odcinkach.
<h3>Stopień trudności spływu szlakiem Dajny</h3>
Spływ rzeką Dajną nie należy do zbyt trudnych.
